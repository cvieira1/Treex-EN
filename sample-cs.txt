Barack Obama dostane jako čtvrtý americký prezident Nobelovu cenu míru
Americký prezident Barack Obama přiletí do norského Osla na 26 hodin, aby si zde jako čtvrtý americký prezident v historii převzal Nobelovu cenu míru.
Diplom, medaili a šek na 1,4 milionů dolarů dostane mimo jiné za výjimečné úsilí o posílení světové diplomacie a spolupráce mezi národy.
Šéf Bílého domu přiletí do norské metropole ráno i s manželkou Michelle a bude mít napilno.
Nejprve zavítá do Nobelova institutu, kde se vůbec poprvé setká s pěti členy výboru, který ho v říjnu vybrali ze 172 lidí a 33 organizací.
Prezidentský pár má poté naplánovanou schůzku s norským králem Haraldem V. a královnou Sonjou.
Odpoledne potom návštěva vyvrcholí slavnostní ceremonií, na které Obama převezme prestižní ocenění.
Získá ho jako čtvrtý americký prezident, ale teprve třetí, který cenu získá přímo v úřadu.
Bílý dům už avizoval, že Obama bude při přejímání ocenění hovořit o afghánské válce.
Prezident se tomuto tématu nechce vyhnout, protože si uvědomuje, že cenu přebírá jako prezident, který v současnosti válčí ve dvou zemích.
